Olivia Horjamo, 

Alexandre Usoskin, 

Juuso Hakkari, 

Sini Arkko, 

Wäinö Everhall 

# PushIT –ryhmän projektiraportti 

## Yhteenveto: Projekti oli rankka mutta opettavainen ja ryhmällä oli hyvä tekemisen meininki 

Aloitamme raportin heti alkuun lyhyellä yhteenvedolla projektin kulusta. Yleisesti projekti sujui mielestämme hyvin, saimme sovelluksen valmiiksi ja ryhmän kesken oli hyvä tekemisen meininki. Samalla miniprojekti vei kuitenkin myös todella paljon aikaa ja joiltakuilta jäseniltä myös yöunia.  

## Haasteet: Testaaminen, konfiguraatiot, tehtävien jakaminen ja työtuntien reilu ylittyminen 

Ensimmäisessä sprintissä kohtasimme niin teknisiä kuin organisoitumiseenkin liittyviä haasteita. Teknisistä haasteista suurin oli sovelluksen alkujärjestelyihin ja konfiguraatioihin kuluva aika. Erityisesti sovelluksen vieminen toimivasti Fly.io:hon vei paljon aikaa. Lisäksi emme saaneet ensimmäisessä sprintissä testitietokantaa toimimaan, minkä vuoksi emme saaneet yhtäkään ominaisuutta testattua ja täten myöskään valmiiksi. Koska testaaminen ei toiminut, emme myöskään saaneet sovellusta Flyhyn asti ensimmäisessä sprintissä vaan saimme sen pyörimään ainoastaan localhostilla. 

Toisen sprintin aloitimmekin heti testaamisen kuntoon laittamisella. Loimme testitietokannan sekä yksikkö- ja robottitestit kaikille edellisessä sprintissä tekemillemme ominaisuuksille. Vaikka tähän menikin reilusti sprintin kokonaisajasta, helpotti se uusien ominaisuuksien kirjoittamista merkittävästi. Toisessa sprintissä kohtaamamme tekniset haasteet liittyivät erityisesti poetryn riippuvuuksien hallintaan ja Chromen toimintaan. Lopulta näistäkin haasteista selvittiin ja toisen sprintin lopussa pystyimme näyttämään asiakkaalle palvelimella toimivan sovelluksen, joka täytti kaikki edellisellä viikolla annetut toiveet. 

Kolmannessa sprintissä teknisten haasteiden määrä väheni selvästi. Ainoa iso kohtaamamme haaste liittyi Babel –kirjastoon ja testeihin, jotka lakkasivat kirjaston myötä toimimasta kokonaan.  

Kuten tekniset haasteet, myös organisoitumiseen liittyvät haasteet vähenivät sprinttien edetessä. Ensimmäisessä sprintissä kerkesimme aloittaa työt vasta keskiviikkona asiakastapaamisen häämöttäessä edessä jo perjantaina. Emme tavanneet lainkaan kasvokkain emmekä keskustelleet tarpeeksi sovelluksen arkkitehtuurista. Aloitimme kaikkien ominaisuuksien tekemisen samaan aikaan ja tuloksena olikin melkoista sillisalaattia, kun tekemiselle ei ollut luotu yhteistä pohjaa. Lisäksi user storyjen jakaminen pienemmiksi taskeiksi ei ollut vielä täysin sujuvaa vaan yritimme tehdä turhan isoja palasia kerralla. Huomasimme, että erityisesti tässä sprintissä parikoodaaminen ja koodikatselmointi olisivat olleet todella hyödyllisiä työskentelytapoja, jotta olisi varmistettu koodin laatu ja tiedon leviäminen ryhmässä. 

Ensimmäisen sprintin lopussa pidimme kattavan retrospektiivin ja kävimme läpi sprintin haasteet ja seuraava sprintti sujuikin jo selvästi paremmin. Pystyimme aloittamaan työskentelyn reilusti aiemmin kuin edellisellä viikolla, mikä helpotti stressiä selvästi. Lisäksi koodin laatuun panostaminen teki ohjelman jatkamisesta selvästi helpompaa. 

Kolmas sprintti jäi ryhmällämme todella lyhyeksi, koska edellinen asiakastapaaminen oli ollut perjantaina ja demotilaisuus oli jo keskiviikkona. Tästä huolimatta sprintti sujui kuitenkin melko mukavasti. Työnjako oli selkeä eikä kenenkään tarvinnut turhaan odottaa muiden tuotosten valmistumista. Viimeisessä sprintissä työaika ylittyi kuitenkin kaikilla reilusti, koska emme halunneet jättää sovellusta keskeneräiseksi ennen demotilaisuutta. 

## Onnistumiset: Valmis, toimiva ja asiakkaan toiveet toteuttava sovellus ryhmässä tehden 

Loppujen lopuksi koimme onnistuneemme projektissa hyvin. Saimme valmiiksi sovelluksen, joka toteutti kaikki asiakkaan antamat toiveet. Lisäksi selvisimme ilman yhtäkään pahaa merge-konfliktia eikä sovellus hajonnut totaalisesti kertaakaan. 

Lisäksi onnistuimme koko projektin ajan pitämään yllä hyvää ryhmähenkeä ja kommunikoimaan rakentavasti, vaikka emme tavanneetkaan kasvokkain. Erityisen onnistuneita tiimimme kohdalla olivat myös retrospektiivit, joissa onnistuimme rehellisesti ja rakentavasti käymään läpi sprinttien sujumista. 

## Tärkeimmät opit: Apua saa ja kannattaa pyytää ja ryhmässä tekeminen on haasteista huolimatta antoisaa 

Ennen tätä kokemusta muutamat ryhmäläisistämme olivat kokeneet, että ryhmätyöt tuovat työn jakamisen sijaan enemmän työtä tehtäväksi. Tällä kertaa projektissa tuntui kuitenkin siltä, että ryhmässä saimme oikeasti paljon enemmän aikaiseksi kuin yksinään. Lisäksi ryhmäläisiltä oppi paljon erilaisista koodaamistyyleistä ja tavoista hahmottaa ongelmia. 

Käytännön oppeja saimme erityisesti yhteisen repositorion hallintaan liittyen. Lisäksi opimme pyytämään apua tarpeen vaatiessa. 

## Mitä olisimme halunneet vielä oppia? 

Vaikka opimmekin projektissa todella paljon, jäi muutamia asioita vielä hiukan epäselväksi. Erityisesti olisimme halunneet oppia systemaattista tapaa tehdä koodikatselmointia. Mitä koodista kannattaa erityisesti tarkastella? Miten usein koodikatselmointia olisi hyvä tehdä? Lisäksi olisimme halunneet oppia vielä enemmän asiakkaan kanssa kommunikointia. Nyt suhtauduimme asiakkaaseen osittain myös projektin ohjaajana emmekä oikein tienneet miten oikean asiakkaan kanssa tulisi kommunikoida. Viimeisempänä olisimme halunneet oppia vielä parempaa backlogin käyttöä. Nyt backlogin ylläpitäminen tuntui vähän ylimääräiseltä, emmekä esimerkiksi muistaneet aina pilkkoa user storyja taskeihin backlogissa vaan lisäsimme taskit vasta kun ne oli jo tehty. 

## Mikä tuntui turhalta? 

Turhalta tuntuivat erityisesti haasteet konfiguraation ja poetryn kanssa. Ongelmien ratkaisu tuntui hiukan tuuripeliltä, eikä käteen jäänyt konkreettisia oppeja siitä, miten ongelmia vältetään tulevaisuudessa. Lisäksi estimointi tuntui hiukan turhalta, koska se meni niin pahasti pieleen. Toisaalta vain tekemällä oppii, joten estimointi oli hyvää harjoitusta. 

 
